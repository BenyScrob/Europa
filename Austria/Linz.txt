Linz este un oraș situat în nord-vestul Austriei, pe Dunăre. Este capitala statului Austria Superioară (Oberösterreich) și cu o populație de 189.355 locuitori (1 ianuarie 2009), este al treilea oraș ca număr de locuitori din Austria. În 2009 a fost Capitală Europeană a Culturii.

Istorie

Orașul a fost fondat de către romani, care l-au numit Lentia. Primele mențiuni ale orașului Linz (vechea Lentia) ca târg de schimb datează din anul 788. Datorită situării sale favorabile la răscrucea unor căi de comunicație, orașul de pe Dunăre a devenit, încă din secolul al X-lea, un important centru comercial. La început, a aparținut Bavariei Babenbergilor. În cele din urmă însă, Linzul împreună cu Austria Superioară a intrat în posesia Casei de Habsburg, care și-a ridicat aici o reședință.

Compozitorul Wolfgang Amadeus Mozart a scris Simfonia a 36-a (1783) în Linz pentru un concert ce trebuia să aibă loc aici, lucrarea fiind astăzi cunoscută ca și Simfonia Linzului. Prima versiune a Simfoniei 1 în Do minor a lui Anton Bruckner este cunoscută ca și versiunea Linzului.

Adolf Hitler a mers la școală ("Fadingergymnasium") în Linz, dar a plecat înainte să o termine, schimbând școala cu una din Steyr, Austria Superioară.