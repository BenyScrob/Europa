Spa  este un oraș francofon din regiunea Valonia din Belgia. Este una din cele mai vechi și cunoscute stațiuni balneare din Europa. Este situat la poalele munților Ardeni, în apropiere de frontiera cu Germania. Numele orașului Spa este la originea cuvântului englezesc spa, însemnând stațiune balneară, zonă cu izvoare minerale, etc.

Istorie

Regiunea localității Spa își are originile într-un domeniu feudal din senioria Franchimont, aparținând Principatului episcopal Liège[1]. Izvoarele minerale din regiune sunt cunoscute încă din perioada romană, fiind meționate de Plinius[2]. Cu toate acestea, în evul mediu regiunea se dezvoltă mai ales datorită exploatării zăcămintelor de fier și a dezvoltării unei industrii siderurgice. Dezvoltarea infrastructurii datorată industriei siderurgice face posibilă cunoașterea și utilizarea proprietăților curative ale apelor termale, localitatea devenind din ce în ce mai frecventată. În 1547, medicul regelui Henric al VIII-lea vizitează localitatea și contribuie la răspândirea cunoștințelor despre proprietățile curative ale apelor minerale. Protipendada europeană face din ce în ce mai multe sejururi la Spa, iar renumele stațiunii este răspândit și mai mult în urma sejurului regelui Carol al II-lea al Angliei în 1654. Sejurul Țarului rus Petru cel Mare din 1717 va marca restul seculului XVIII când Spa devine locul privilegiat de întâlnire al nobleții europene. În această perioadă Spa este denumită „Cafeneaua Europei” și numeroase săli de jocuri și spații de acomodare sunt construite.

Afacerea jocurilor din Spa va fi una dintre cauzele Revoluției din Liège la sfârșitul secolului al XVIII-lea, ce va duce la destrămarea Principatului episcopal Liège. În 1794 acesta este înglobat în Republica Franceză iar Spa face parte din departamentul Ourthe. În epoca napoleoniană localitatea își pierde din interesul avut precedent, dar în urma Congresului de la Viena din 1815 stațiunea cunoașe o nouă dezvoltare în cadrul Regatului Unit al Țărilor de Jos, beneficiind de protecția regelui Wilhelm al II-lea al Țărilor de Jos. În 1854 este construită prima cale ferată spre Spa iar în 1856 este dată în funcțiune o linie de telegraf. Orașul este una dintre stațiunile regale preferate ale familiei regale belgiene Regina Maria-Henrieta de Belgia petrecându-și verile la reședința regală din localitate (unde a și murit în 1912).

În timpul Primului război mondial Spa este ocupat de trupele germane și devine unul dintre principalele centre de convalescență a trupelor. Totodată este ultimul Cartier General al Împăratului Wilhelm al II-lea al Germaniei, acesta rezidând la Spa la momentul capitulării. În timpul celui de al doilea război mondial stațiunea Spa este reocupată de trupele germane, dar scapă distrugerii în timpul Ofensivei din Ardeni, aceasta fiind oprită la marginea orașului.


