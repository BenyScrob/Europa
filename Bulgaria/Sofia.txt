Sofia, la poalele muntelui Vitoșa, are o populație de 1.202.761 (recensământ 2011) cu aglomerație urbană de 1.359.520 în 2011, și este capitala Bulgariei, stat în sud-estul Europei. Orașul are statut de oblast și se învecinează cu regiunile Sofia și Pernik din Bulgaria.

Istorie

Există urme arheologice care arată că Sofia era locuită acum șapte mii de ani, astfel că este unul dintre cele mai vechi orașe din Europa. A avut mai multe denumiri în decursul timpului, iar ruine ale vechilor orașe se găsesc și astăzi.

Sofia era la început o localitate tracă numită Serdica. A fost capturată de romani în anul 29 și devine capitala provinciei Dacia Mediterranea. Distrus de huni în 447, orașul a fost reconstruit de împăratul bizantin Iustinian I și renumit Triadița. Cunoscut ca Sredeț după cucerirea bulgară, a fost redenumit Sofia în 1376. Ocupat apoi de Imperiul Otoman în 1382 devine capitala provinciei turcești Rumelia. Ocupată de ruși în 1878 devine capitala Bulgariei independente în 1879. În timpul celui de-al Doilea Război Mondial, rușii capturează Sofia încă o dată și înlocuiesc guvernul pro-german.

Demografie

La recensământul din 2011, populația orașului Sofia era de 1.202.761 locuitori. Din punct de vedere etnic, majoritatea locuitorilor (87,85%) erau bulgari, cu o minoritate de romi (1,45%). Pentru 9,37% din locuitori nu este cunoscută apartenența etnică.
