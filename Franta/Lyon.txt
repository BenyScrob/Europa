Lyon este un oraș în Franța situat la confluența fluviului Rhône cu râul Saône, la 460 km spre sud-est de Paris și la 314 km spre nord de Marsilia. Este capitala departamentului Rhône și a regiunii Ron-Alpi.

Geografie
Geografia Lyonului este marcată de confluența Ronului (Rhône) și Sonei (Saône) în partea sudică a centrului istoric, formând un fel de peninsulă sau "presqu'île"; două mari coline, una la vest și una la nord față de centrul istoric al orașului și o câmpie plană la est de malul Rhonului. La vest este colina Fourvière, unde este ridicată catedrala Notre-Dame de Fourvière, palatul episcopal, turnul metalic (un turn TV ce imită ultimul tronson al Turnului Eiffel și un funicular).

La nord se află colina Croix-Rousse, fieful tradițional al atelierelor și magazinelor de mătase, o industrie pentru care orașul este faimos. Orașul medieval (Vieux Lyon) a fost construit pe malul vestic al râului Saône la poalele colinei Fourvière, la vest de peninsulă. Pe mica peninsulă (presqu'ile) între Ron și Sona se află a treia piață publică din Franța, și una din cele mai mari din Europa: Place Bellecour. De fapt este cea mai mare piață publică liberă de obstacole (cum ar fi copaci, porțiuni de gazon etc) din Europa. Spre nord se poate merge pe strada pietonală Rue de la République iar spre sud pe strada pietonală Victor Hugo.

La est de Rhône se află orașul modern unde locuiește majoritatea populației. În această zonă se află centrul urban Part-Dieu care cuprinde fostul Credit Lyonnais Tower (singurul zgârie-nori din centrul Franței), centrul comercial Part-Dieu și principala gară: Lyon Part-Dieu.

Transporturi

Infrastructura rutieră
Infrastructura rutieră este extrem de bine dezvoltată. Există o șosea de centură de tip autostradă, denumită 'bulevardul periferic'. O altă autostradă leagă nordul de sudul orașului. Rețeaua extraurbană de autostrăzi leagă Lyonul de : Chambéry și Grenoble la sud-est (A43 / A41), Genèva și Bourg-en-Bresse la nord-est(A42 / A40), Marsilia la sud (A7), Saint-Etienne la sud-vest (A47) și Paris la nord (A6).

Transportul aerian

Transportul aerian este deservit de aeroportul Lyon-Saint-Exupéry (inaugurat în 1976), situat la 20 km spre est. În 2006 pe aici au tranzitat 6 752 333 pasageri. De mai mică importanță este aeroportul Lyon-Bron.

Transportul feroviar

Linii feroviare de mare viteză leagă Lyonul de nordul și de sudul Franței prin intermediul trenurilor TGV.Lyonul are două gări principale: gara Lyon-Part-Dieu, construită special pentru TGV-uri și care a devenit principala poartă feroviară pentru destinațiile mai îndepărtate, și gara Lyon-Perrache, o gară mai veche dar modernizată din temelii, care deservește mai ales transportul regional. Numeroase trenuri, incluzând TGV-urile, sunt deservite de ambele gări. Există și câteva gări mai mici: Gorge de Loup, Vaise, Venissieux și Saint-Paul. Aeroportul Lyon Saint-Exupéry are propria sa gară.

Transportul local

Lyon - transports en commun - Farben nach Transportmittel.png
Rețeaua de transport în comun din Lyon este foarte dezvoltată, situându-se pe locul 2 în Franța, după cea pariziană. Zilnic sunt transportați în jur de 1,6 milioane călători, dintre care peste 700 000 doar cu metroul. Rețeaua de transport lyoneză este exploatată de societatea Keolis Lyon, care deține marca TCL ('Transports en commun lyonnais'). Este compusă din patru linii de metrou, două funiculare, trei linii de tramvai, șapte linii de troleibuz și 115 linii de autobuze și autocare. Biletele pot fi utilizate pe orice mijloc de transport urban și se procură de la automate. Un bilet costă 1,50 euro și poate fi folosit o oră de la prima compostare iar un carnet de 10 călătorii costă 12,50 euro. Abonamentele sunt însă cele mai avantajoase. Tot TCL mai deține și circa o sută de linii de microbuze școlare.

Din luna mai 2005, municipalitatea, în parteneriat cu o firma privată, a pus în funcțiune 'VELO'V' o vastă rețea de stații de biciclete, care se pot închiria contra unei sume modice, printr-un sistem de autoservire. Sunt disponibile peste 4500 de biciclete. Sistemul se bucură de un mare succes, existând peste 30 000 de utilizatori zilnic.

Economia

Lyonul posedă aproape toate ramurile industriale fiind un oraș foarte dezvoltat din punct de vedere economic. O bună reputație internațională există în următoarele domenii: industria mecanică, industria textilă, chimia și farmacia, sănătatea.